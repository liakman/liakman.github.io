<html>
<head>
	<link rel="stylesheet" type="text/css" href="css.css" />
	<meta http-equiv="Content-Type" content="text/html; charset=UTF-8"/>
	<link rel="shortcut icon" type="image/x-icon" href="https://www.aueb.gr/sites/default/files/hermis.png"/>
	<title>Καλώς Ήλθατε στο Ο.Π.Α</title>	
</head>
<body>
		
	<div class="para">
	Eastshade: Ένα μαγευτικό ταξίδι γεμάτο 
συναίσθημα
Όταν πρωτοάνοιξα το παιχνίδι, είχα την ιδέα ότι θα παίξω ένα κλασικό Adventure χωρίς κάποια 
καινοτομία. Μικρή ομάδα, παράξενο concept, είτε θα ήταν κάτι πολύ πρωτοποριακό (το αμφέβαλα 
λόγω βαθμολογιών από κριτικούς) είτε θα ήταν ένα συνονθύλευμα από άλλα, διάσημα παιχνίδια (το 
πιο πιθανό). Ωστόσο, ήμουν κατά πολύ έξω. Το παιχνίδι αυτό είναι ένα από τα ελάχιστα που εκτιμώ
πολύ και θεωρώ ότι «λέει» πολλά, χωρίς απαραίτητα να «μιλάει» .
Αρχικά, επισκέπτεσαι ένα νησί με σκοπό να ζωγραφίσεις κάποια αξιοθέατα που σου είπε η μητέρα σου 
λίγο πριν ξεψυχήσει. Ως ζωγράφος, η μητέρα σου θεωρούσε απαραίτητο να αντικρύσεις και να 
μελετήσεις τα μέρη αυτά. Έτσι, επισκέπτεσαι το Eastshade, το εν λόγω νησί. Το πλοίο σου βυθίζεται και 
σε σώζει ένας παράξενος άνθρωπος ο οποίος ζει σε μια σπηλιά. Ήταν πολύ φιλικός, αν και σου 
φαίνεται πολύ ιδιότροπος καθώς σε διώχνει, μιας και ήθελε να διαβάσει με μοναδική παρέα τους 
ήχους των κυμάτων που χτυπούσαν, χωρίς ιδιαίτερη δύναμη πάνω στα βράχια. Μιας και έφτασες 
σώος, αποφασίζεις να περπατήσεις σιγά-σιγά στο νησί. Τότε αναλογίστηκα ότι ίσως και να είναι 
διαφορετικό αυτό το παιχνίδι, ενδεχομένως και πρωτόγνωρο για μένα. Στη συνέχεια, περπάτησα στο 
δάσος, χάθηκα και βρήκα κάποια ποντίκια. Σε αμέτρητα παιχνίδια ο πρώτος εχθρός είναι ένα μικρό ζώο
ή έντομο. Πχ στο Fallout 3, ο πρώτος εχθρός είναι μια κατσαρίδα (radroach), ενώ στη Pokémon Red, οι 
πρώτοι εχθροί είναι μια κότα, ένα ποντίκι και κάποια ζουζούνια. Έτσι, με το που είδα το ποντίκι, 
σκέφτηκα ότι μάλλον θα μου ζητηθεί να το σκοτώσω ή να το διώξω. Εντούτοις, το ποντίκι ήταν 
περαστικό και απλά το είδα. Εν τέλει επιβεβαίωσα ότι το ποντίκι ήταν scripted να περάσει τον δρόμο τη 
πρώτη στιγμή που φτάνω κοντά στη πόλη. Υποθέτω επειδή οι δημιουργοί ήθελαν να αναδείξουν την 
ανυπαρξία βίας στο παιχνίδι.
Έτσι, μετά από πολύ περπάτημα, έφτασα, κατά λάθος, στο παλιό Lyndow. Το χωριό είχε καταστραφεί 
λόγω πλημμύρας, φαινόταν από τη κατάσταση που το βρήκα. Υπήρχαν αμέτρητα ερείπια, αν και πολλά 
σπίτια έμειναν άθικτα. Ήταν προφανές ότι οι ένοικοι έφυγαν άρον-άρον, τα περισσότερά τους 
υπάρχοντα ήταν ακόμα εκεί. Ήταν πολύ όμορφα όμως, σαν να εκκενώθηκε χθες το χωριό. Ειδικά, σε 
ένα σπίτι θα περίμενε κανείς να μένει κάποιος κρυφά εκεί. Τα βιβλία, οι φωτογραφίες, μέχρι και τα 
χαλιά ήταν ακόμη εκεί. Απέπνεε μια ζεστασιά. Αφού εξερεύνησα αρκετά το χωριό, έφτασα στο πρώτο 
εμπόδιο του παιχνιδιού. Ήταν μια γέφυρα με διόδια. Για να περάσω, έπρεπε να δώσω ένα χρηματικό 
ποσό, το οποίο προς το παρόν ήταν δυσεύρετο. Ωστόσο, ο ψαράς κάτω από τη γέφυρα ήθελε μια 
ζωγραφιά της γέφυρας και όλως τυχαίως προσέφερε τα χρήματα των διοδίων για να την έχει. Μου 
φάνηκε ελαφρώς μικρό το ποσό για την υπηρεσία μου, τόσο λίγο την κοστολογούσε ο ψαράς τη τέχνη; 
Δεν είχα άλλη επιλογή, του τη ζωγράφισα. Ο πίνακας ήταν πανέμορφος, δίστασα λίγο να τον 
αποχωριστώ. Ο πίνακας, αν και δημιουργείται με το πάτημα ενός κουμπιού, αποτελεί από μόνος του 
μια εμπειρία. Χρειάζομαι όμως, τον πίνακα, ένα υλικό αγαθό, για να θυμάμαι την ομορφιά αυτή; Όχι. Ο 
ψαράς όχι μόνο μου έδωσε τα χρήματα, αλλά και μια επιστολή στην οποία επιβεβαίωνε την καλή μου 
πράξη. Μου εξήγησε ότι χρειάζομαι 3 τέτοιες επιστολές για να με δεχθούν στη πόλη Nava, για λόγους 
ασφαλείας. Και μόνο που έζησα κάτι τόσο όμορφο, μου αρκεί. Κάπως έτσι ήταν όλο το παιχνίδι. 
Πρώτο σοκ που έπαθα ήταν νέο Lyndow, το οποίο ήταν από την αντίθετη μεριά της γέφυρας, 
αποφάσισα να την αφήσω για αργότερα. Κάθε σπίτι είχε τη δική του ξεχωριστή αρχιτεκτονική και πραγματικά ο κάθε άνθρωπος είχε τη δική του προσωπικότητα και τον δικό του ρόλο στο χωριό. Ήταν 
τόσο ζωντανό! Όλοι τους, όσο αλλόκοτοι και να ήταν, ήταν πάρα πολύ ευγενικοί και με βοήθησαν όσο 
μπορούσαν. Άλλωστε, ήμουν επιζών ενός δυστυχήματος. Το απόγευμα, παρατηρήσαμε μια έκλειψη 
που γίνεται καθημερινά. Εννοείται πως τη ζωγράφισα. Ήταν άλλη μια πανέμορφη ανάμνηση που μου 
προσέφερε το παιχνίδι. Εκεί, έγινα φίλος με ιδιοκτήτρια του τοπικού πανδοχείου. Μου προσέφερε 
δωρεάν διαμονή λόγω του δυστυχήματος. Εκεί συνειδητοποίησα ότι πραγματικά παίζω κάτι που ήδη 
μου αγγίζει τη ψυχή. Δεν υπήρχε ούτε ένα ίχνος βίας στο παιχνίδι, ήμουν ελεύθερος να εξερευνήσω 
ένα ολόκληρο νησί και όλα ήταν τόσο ζωντανά. Αυτό βέβαια που μου έκανε εντύπωση ήταν η έλλειψη 
κάποιας καθοδήγησης του παιχνιδιού. Ήσουν ελεύθερος να εξερευνήσεις ένα πελώριο νησί και να 
γνωρίσεις καινούργιους κόσμους. Άλλωστε αυτός ήταν και ο στόχος της μητέρας.
Όλα τα quests είχαν πολλή λεπτομέρεια και πολλαπλούς τρόπους επίλυσης. Γενικά, υπήρχε τεράστια 
λεπτομέρεια στο παιχνίδι και όλα τα περιβάλλοντα ήταν πανέμορφα. Γνώρισα πολλούς καινούργιους 
φίλους οι οποίοι είχαν ο καθένας τον δικό του ξεχωριστό χαρακτήρα, ενώ περπάτησα ένα νησί με 
πολυποίκιλα περιβάλλοντα. Το κάθε μέρος αποτελεί μια ξεχωριστή ανάμνηση, μελετημένη και 
τοποθετημένη με αγάπη και στοργή. Ουδέποτε δε βρήκα κάποιο αδιάφορο άτομο ή κάποιο μέρος που 
δεν προσέφερε κάτι. Όλα αυτά τα πανέμορφα χρώματα, οι ευ ακουστοί ήχοι δημιουργούν μια 
ατμόσφαιρα που σε χαλαρώνει, σε κάνει να νιώθεις σαν στο σπίτι σου, σαν να ανήκεις εκεί, σε αυτόν 
τον θεσπέσιο κόσμο. Η μεγαλούπολη, η Nava, φαντάζει αληθινή και τόσο ζωντανή. Ήταν κι εκείνη 
πανέμορφη, με τη δική της αύρα, τη δική της ψυχή. Ένιωσα δέος με την αρχιτεκτονική της. Στο κέντρο 
της υπήρχε η φημισμένη της βιβλιοθήκη και η φαντασμαγορική θέα στη κορυφή του πανεπιστημίου 
που βρισκόταν ακριβώς από πάνω της. Κάθε πτυχή της πόλης φαινόταν να είχε τη δική της ιστορία 
καθώς και τη δική της προσωπικότητα. 
Μέχρι τότε, είχα ήδη λατρέψει το παιχνίδι. Έμαθα να εκτιμώ την αξία του ίδιου του ταξιδιού και όχι του 
προορισμού. Μελέτησα την ομορφιά της φύσης και αναθεώρησα τη γνώμη μου για τη σημασία των 
ανθρώπινων σχέσεων. Όλα αυτά, χωρίς να δείξει κάτι ανάλογο το παιχνίδι, χωρίς να πραγματεύεται 
τίποτα από όλα αυτά και χωρίς ίχνος βίας. Το μόνο που παρουσιάζεται στο παιχνίδι είναι μια 
εξερεύνηση ενός νησιού με σκοπό να ζωγραφιστούν κάποια αξιοθέατα, τίποτα παραπάνω. Αλλά, 
ακριβώς όπως και τους πίνακες (οι οποίοι είναι τέχνη), το παιχνίδι αυτό δεν πραγματεύεται μόνο τις 
ιδέες των δημιουργών αλλά και τι ερμηνεία του δίνουμε εμείς. Μου φαίνεται πολύ εντυπωσιακό που 
σκέφτηκα και ένιωσα τόσα πολλά από μια δουλεία τόσο λίγων ατόμων η οποία έχει επισκιαστεί τόσο.
Το αποκορύφωμα, όμως ήταν στο υπόλοιπο μισό του χάρτη του παιχνιδιού. Όταν έφτασα στα Tiffmoor
Bluffs, άρχισα να κλαίω. Τότε ήταν που πραγματικά μετάνιωσα για το πόσα πράγματα δεν εκτιμάμε 
στην καθημερινότητά μας. Από το λουλούδι που μάχεται να ζήσει μέσα στο τσιμέντο μέχρι κάποιο 
εγκαταλελειμμένο σπίτι, του οποίου μέχρι και ο τρόπος που έχει αρχίσει να χαλάει είναι όμορφος. 
Αυτές οι λεπτομέρειες είναι που σηματοδοτούν τη ζωή μας και την ομορφαίνουν. Μένει μόνο να τις 
εκτιμήσουμε. Το παιχνίδι έχει και πολλά άλλα περιβάλλοντα που είναι τόσο αξιοθαύμαστα που δεν 
είμαι σε θέση να περιγράψω με απλές λέξεις, δεν μπορούν να αποτυπώσουν σωστά αυτά που είδα. Το 
θέμα είναι όμως ότι το παιχνίδι αυτό αποτελεί μικρογραφία του δικού μας κόσμου. Υπάρχουν άπειρα 
αξιοθέατα εκεί έξω (με την έννοια του επιθέτου, κάτι που είναι άξιο θεάματος) τα οποία δεν εκτιμούμε.
Ας προσπαθήσουμε να εκτιμήσουμε λίγο παραπάνω τον κόσμο λοιπόν
	</div>
	<div class="copyright">
		<div class="fr">
			Ηλίας Νίκογλου, Κωνσταντίνα Τσάμη, Κωνσταντίνος Ανδρινόπουλος 2020-2021
		</div>
	</div>
</body>
</html>
